Het laatste nieuws het eerst op NIEUWS.nl

Wetenschap

Gepubliceerd: 13 april 2014 23:26
Laatste update: 14 april 2014 11:42

Licht op groen voor lancering SpaceX Dragon

De Amerikaanse ruimtevaartorganisatie NASA heeft zondag besloten door te gaan met de voorbereidingen voor de lancering van een onbemand ruimteschip met voorraden voor het internationale ruimtestation ISS, ondanks een computerstoring in het ISS.

De lancering van de Dragon staat maandag gepland om 22.58 uur (Nederlandse tijd). Het ruimteschip heeft ruim twee ton vracht aan boord, waaronder een nieuw ruimtepak en onderdelen om de oudere ruimtepakken aan boord van het ISS te repareren. Ook is het volgestouwd met proviand.

"Er is een zekere mate van urgentie om door te gaan" en de spullen naar het ruimtestation te brengen, zei Mike Suffredini, de leider van het ruimtestationprogramma van de NASA. "Zaken beginnen achterop te raken, daarom proberen wij te vliegen zodra dat veilig kan, wat volgens ons nu het geval is."

Het probleem met de reservecomputer, die aan de buitenzijde van het ISS gemonteerd is, speelde vrijdag op. De hoofdcomputer deed het wel naar behoren en volgens de NASA was de zeskoppige bemanning nooit in gevaar.

Volgens NASA is er voldoende apparatuur om op terug te vallen, mocht dat nodig zijn. De bemanning zal wel naar buiten moeten en een ruimtewandeling moeten maken om de kapotte computer te vervangen. Ingenieurs van NASA kunnen niet zeggen waarom die niet werkte.

Door: ANP