Linkedin verlaagt leeftijdsgrens in Nederland

Linkedin wil zich meer richten op scholieren en studenten en verlaagt daarom per 12 september de leeftijdsgrens in Nederland van 18 naar 16 jaar.

Dat laat het bedrijf maandag weten aan NUtech. Daarnaast worden speciale profielen voor onderwijsinstellingen geïntroduceerd.

Tot nu toe kende Linkedin alleen profielen voor bedrijven en gebruikers zelf. Onderwijsinstellingen als universiteiten en hogescholen hadden nog geen optie een profiel aan te maken. Met de nieuwe pagina's moet het voor studenten eenvoudiger worden universiteiten te kiezen, loopbaanmogelijkheden te ontdekken en een stageplek te vinden.

Een student of scholier kan bijvoorbeeld kijken naar een specifieke hogeschool of universiteit en zien welk beroep de afgestudeerden nu hebben. Ook kunnen ze contact leggen met huidige of voormalige studenten en is het mogelijk de activiteiten van de school te volgen. Bijvoorbeeld onderscheidingen, onderwijsprestaties, projecten en onderzoeksprogramma's kunnen via het profiel worden bekeken.

Leeftijd
"Ben je aan het twijfelen over je afstudeerrichting of wil je een carrièreswitch maken? Kijk dan eens hoe het mensen is vergaan die zijn afgestudeerd in filosofie of natuurkunde", legt Linkedin in een blog uit. Om deze nieuwe diensten ook beschikbaar te maken voor mensen die aan een mbo- of hbo-opleiding willen beginnen verlaagt Linkedin in Nederland de leeftijdsgrens per 12 september van 18 naar 16 jaar.

Het zakelijke sociale netwerk maakte het onlangs al mogelijk via de iOS- en Android-app direct te solliciteren op banen.

Hoeveel Nederlanders gebruiken Linkedin?